Hello maniacs! Kde sme to minule prestali? Aha...! Kúpili sme si sinclair 128 kb a v tom sme sa dozvedeli, že existuje ATARI ST a AMIGA. Odyssea zvaná "Ako sa rýchlo zbaviť peňazí" pokračuje teda naďalej. Smelo vpred k svetlým zajtrajškom! Opäť sa rozdeľujeme na dva tábory. Jedni sa vrhajú na ATARI a tí ostatní na AMIGU. Jedno však majú oba tábory spoločné. Audio kazety na ktorých sme mali muziku, sme si predtým premazali hrami na Sinclair a teraz kúpiac si počítače na diskety, opäť premazávame programy pre Sinclair hudbou. Pekné, nie? Tábory ATARISTOV a AMIGISTOV opäť súperia a urážajú sa vzájomne pohrdlivými výrokmi o počítači opačného typu. Obaja si navzájom vyčítajú, že na počítač tej druhej skupiny nie je žiadny software a že o chvíľu končí jeho výroba, lebo firma tej druhej skupiny krachuje.... Opäť však majú oba tábory dačo spoločné. Je to priam hlboká a nevykoreniteľná nenávisť k počítaču IBM PC! Jeho grafika a hudba sa stali neskutočným terčom posmechu oboch skupín. Motorolisti tvrdia, že na grafiku IBM PC sa dá pozerať iba z dvadsaťmetrovej vzdialenosti a aj to treba silne prižmúriť oči, aby sa človeku zdalo, že to má aspoň náznak jemnej grafiky. V podstate sme mali pravdu.... Vznikali urážlivé pesničky typu "Ja som bača veľmi starý, nenašetrím na ATARI", alebo "Kúpte mi AJBÍEM, lebo sa zabijem!". SOftu na Amigu a ATari pribúdalo a pribúdalo, až ho bolo toľko, že človek strácal prehľad.... Nadšenie a pýcha stúpali do závratných výšin. PC-čkari boli odkazovaní do patričných medzí s radou aby sa venovali účtovníckym programom a písaním slaboduchých literárnych výtvorov na T602... Do času... Zvoní telefón... Dobrý deň pan Filip! Tu je Riki, nechcete si pozrieť CD romku a Soundblaster 16 bit na IBM PC! Samozrejme som zvedavý a chcem... A už je to tu! Pomóóc!! Mamááá! Niééé! Dopísania na budúce a lúčim sa s heslom "Kde DOOM2 můj".

---
*Zdroj: [Jaro Filip/Riki2 - oldgames.sk](https://www.oldgames.sk/mag/riki-2/page/30/)*
