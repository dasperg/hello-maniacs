# Milí počítačoví maniaci
<ins>MILÍ POČÍTAČOVÍ MANIACI</ins>, hlási sa vám opäť Jaro Filip! V dnešnom príhovore sa trochu zamyslím nad tým, koľko sme my - posadnutí výpočtovou technikou už vystriedali počítačov... Spolčným znakom všetkých týchto období bola naivná domnienka, že vlastníme ten najlepší možný prístroj... Bolestný omyl!  
  Sinclar ZX Spectrum 16Kb - Všetci sme boli opojení touto geniálnou mašinkou, nadšení faktom, že keď sme mu zadali príkaz PRINT ,,Hovado'', tak nám napísal Hovado. Prístroj poslúchal... Programovaniu sme prestali venovať ako keby uťal v momente, ako sa začali objavovať hry. Prvé pohyblivé, nami riadené príšerky sa až do bieleho rána mihali po obrazovke a boli sme v úžase nad faktom, koľko sa do tej šestnástky vmestí...  
  Len do času... Objavil sa dajaký náš kamarát, ktorý sa napríklad vrátil zo zahraničia. Prišiel k nám domov a my sme mu celí natešení začali ukazovať, akú úžasnú mašinku máme! V tom momente sme s hrôzou zbadali, že kamarát pohŕdavo mávol rukou a povedal: ,,Na čo ti je ten črep? Ja už mám štyridsaťosmičku!'' Zistili sme že kamarát si so sebou priniesol minimálne sto hier, ale všetky sú bohužiaľ na 48 Kb Spectrum, majú oveľa lepšiu grafiku a sú ďaleko zaujímavejšie... Nastalo zúfalé zháňanie peňazí, korunované nakoniec úspechom, pretože my maniaci sa nezastavíme pred ničím! Fajn, kúpili sme si 48 mičku, obohrali od kamaráta sto hier a mastili až do rána Attic attack, Knight Lore a rôzne iné hlavolamy. Po celej bývalej republike sme zúfalo zháňali ,,pokes'' na večné životy, na ktorých nám záležalo pomaly viac ako na vlastnom, na ktorý bohužiaľ žiadne ,,pouky'' nie sú. Samozrejme že sme opäť žili v domnení, že vlastníme najlepší počítač na svete.  
  Do času... Zrazu sa dovalí ďalší kamarát, pohŕdavo, div si neodpľuje, pozrie sa našu mašinku a cez zuby precedí: "Nechápem, ako môžeš na tejto vykopávke pracovať, veď to nemá žiadnu pamäť a mizerné zvuky... Vieš aké teraz frčia hry na stodvadsaťosmičke? To sme síce nevedeli, ale pohľad na kamaráta a jeho do krvava vypálené oči svedčili o tom, že ju už má a s nami sa rozpráva dosť neprítomne... Opäť nastáva obdobie zháňania peňazí, predávania starého počítača, spojené s nervozitou... Hop...a na stole už leží 128-mička, má štvorhlasný zvuk, my o dušu kmášeme joystick, hrajúc ľahkú atletiku, pri ktorej predvádzame pohyby nie nepodobné paranoickému šialenstvu... Sme hrdí...lebo žijeme v domnení, že vlastníme najlepší počítač na svete! Do času....  
  O desať minút zvoní telefón. "Dobrý deň tu Špodo...chete dajaké nové veci na Amigu?,, Niéééééééééééé!!!!!!! Pomóóóóóóóóóóóó!!!!!!! Mamáááááááááááá!!!!!!! Chceme! Dopísania na budúce, maniac mineri!!

---
*Zdroj: [Jaro Filip/Riki1 - oldgames.sk](https://www.oldgames.sk/mag/riki-1/page/30/)*
