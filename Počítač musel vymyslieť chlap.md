# Počítač musel vymyslieť chlap!
Milé dámy, musíte mi to prepáčiť, ale asi to tak bolo... Chlap má dušu nepokojnú a rád sa hrá v každom veku. To by bolo samozrejme v poriadku, pokiaľ by sa mal s kým... Keď je chlap ešte celkom malé dieťa, nebudí podozrenie - veď deti sa predsa majú spolu hrávať, to sa patrí! Keď však chlap dorastie, čaká sa od neho niečo celkom iné ako "HRAŤ SA"! Čo má teda chlap urobiť? Hrať sa s babami? To je príliš nebezpečné! Ak by sa aj našiel druhý chlap, ktorý sa chce hrať, určite by si počas hry presadzoval svoje a možno by tomu druhému začal aj rozkazovať, čo chlapi strašne neznášajú, lebo radšej rozkazujú oni sami... A preto je tu počítač! Jednoducho musel sa vynájsť, lebo inak by chlap postupom času, postupne ako druh vyhynul...! Okrem toho počítač má pre chlapa viacero výhod:
1. Chlap môže počítaču slobodne nadávať, môže ho kedykoľvek vypnúť a ukončiť tak s ním konverzáciu, čo so ženou nie je dosť možné urobiť. A keby sa o to aj dakto pokúšal, mohlo by to mať desivé následky.
2. Chlap sa pokojne môže hrať na inom počítači, potom môže dôjsť s pokojným svedomím domov a zapne ten svoj. Jeho počítač sa vôbec nenahnevá, že sa ešte pred chvíľou hral na inom, dokonca je mu to srdečne jedno.
3. Poslednou a hádam najdôležitejšou prednosťou počítača je fakt, že sa vás nikdy nevypytuje, kde ste boli a s kým, respektíve, kam idete a kedy sa vrátite...

Toľko zatiaľ od nášho vyslaného počítačového maniaka Jara Filipa, ktorý sa nám ohlási opäť v budúcom čísle!
---
*Zdroj: [Jaro Filip/Riki0 - oldgames.sk](https://www.oldgames.sk/mag/riki-0/page/28/)*
